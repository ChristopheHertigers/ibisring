---
slug: buffnecked-and-or-blackfaced-ibis
title: Buffnekken En/Of Brilibissen
date: 2009-07-09T13:27:49.803Z
author: Luuc
articleType: Artikel
banner: /images/articles/buffneck_edited.jpg
bannerAuthor: Blake Matheson
bannerUrl: https://www.flickr.com/photos/34328261@N02/10338421596/
---
Zo'n tiental jaren geleden zagen we in enkele zoo's buffkleurige ibissen. Meestal ging het om één losse vogel, ondergebracht bij de rest in een groepsvolière. Slechts enkele hadden er een koppel van. Misschien waren het de zijdehoenders die ik vroeger in deze kleuren fokte die de link legden, maar het was een soort die ons bijzonder aansprak. Nergens scheen iets te koop. Nafok was zo goed als onbestaande en zij die een vogel hadden zaten allen te wachten om er elders één bij te kopen. Zeldzame dingen in koppels onderbrengen moest nog worden uitgevonden.

Wat toen al opviel was dat er verschillen waren in de benamingen van de vogel, ook de Latijnse namen waren niet op alle plaatsen dezelfde, al ging het telkens over dezelfde soort. Wij gingen dus een en ander opzoeken om uit deze verwarrende toestand te geraken. Er was toen nog geen ibisring waar je met je problemen en vragen terecht kon, maar in de betere literatuur kon je wel het nodige vinden. We vonden dat er twee redelijk op elkaar gelijkende soorten bestonden. Erg veel gegevens of details waren er niet te vinden, en sommige verouderde boeken maakten zelfs het onderscheid tussen de soorten niet. Soms sprak men er zelfs van dat de ene een ondersoort van de andere zou zijn. Gelukkig brachten werken die hun indelingen maken gebaseerd op DNA duidelijkheid. De genomen foto's en nota's maakten duidelijk dat alle in Europa aanwezige vogels brilibissen (Theristicus melanopis) waren, Hier en daar dus ondergebracht onder de verkeerde benaming. We konden ook de oorzaak van de verwarring ontdekken. Alle vogels bleken telkens ingevoerd onder de naam Theristicus caudatus, deze benaming werd aangegeven door de exporteurs. Hierbij volgde de ene zoo de importpapieren, de andere had zijn huiswerk iets beter gemaakt en de juiste benaming gevonden. Vaak waren zij het die vogels vanuit een andere zoo kregen die de juiste naam hadden opgezocht.

Omdat er hier toch geen vogels te verkrijgen waren besloten we maar om eigen import te verzorgen, iets wat in die tijd nog redelijke doenbaar was. Aangezien hier overal brilibissen zaten leek het ons interessanter om de andere soort, namelijk de buffnekibis in te voeren. Een Zuid-Amerikaanse exporteur bleek al vlug de vogels te kunnen opsturen. Tot onze grote verbazing kwamen de vogels binnen onder de Latijnse naam theristicus caudatus maar waren het Theristicus melanopis. Brilibissen dus, net als al die vorige importen. Al onze beschrijvingen en documentatie maakte niets uit. De exportfirma beschouwde het als één soort, ze hadden nog nooit van een onderscheid of tweede soort gehoord. Ze gingen hierbij waarschijnlijk voort op de verouderde boeken. Het werd ons nog iets duidelijker als bleek dat de verschillende soorten niet in éénzelfde gebied voorkomen, en elke exporteur dus in feite maar één soort kon kennen in zijn omgeving. Het lijkt nogal primitief maar blijkbaar was alles met kromme bek, grijze vleugels en buffkleur die ibis. Punt uit. Verzenden maar, het is toch al betaald. De vogel die wij zochten leeft aan de andere kant van Zuid-Amerika, het was dus geraadzaam om te proberen vogels van die kant binnen te krijgen. Dat bleek niet zo simpel. Je kwam in landen terecht waar men eerst niet wou geloven dat er interesse was voor zulke vogels, dan wisten ze wel zitten maar was er weer een probleem om er aan te geraken, dan kreeg men geen vergunning enz. Iemand stuurde mij foto's van de gewenste vogels, hield ze vier jaar voor me vast tot hij ze uiteindelijk mocht verkopen buiten Europa. Dag vogels. Acht jaar na aanvang waren ze uiteindelijk hier: De echte Theristicus caudatus of buffnekibis werd ingevoerd. Nu men de weg kent (en er genoeg vraag naar is) is dit ondertussen nog een paar keer gebeurd zodat er nu wel al heel wat van deze vogels in diverse collecties ondergebracht werden.

Op termijn bekeken bleek de eerste (toen nog verkeerd gewaande) import nog best een meevaller. Deze brilibissen zijn onverwant aan de resterende populatie in Europa. Hun nageslacht kan hier op termijn, voor de nodige bloedverversing zorgen. Want met de kweek van de brilibis scheen het niet van een leien dakje te lopen. Gebrek aan samenwerking, ouder wordende vogels en sterfte bij een goed kweekkoppel zorgde voor een felle achteruitgang van het kweekbekwame bestand. Gelukkig staken enkele liefhebbers er hun schouders en kweektalent onder en lijkt deze soort voorlopig in beschermd milieu gered. De samenwerking is veel beter, de verschillende bloedlijnen worden goed opgevolgd en zullen zo lang er niets fout loopt gescheiden gehouden worden. En vooral is er nakweek, wat de toekomst op voorzichtig 'safe' zet.

Het onderscheid tussen de soorten hoor ik nu vragen. Nu we de beide soorten in onze collecties hebben zijn de verschillen veel duidelijker te noteren en fotografisch te documenteren. Niemand kwam in de natuur ooit zo dicht bij een van de soorten als wij dat nu, bij de inmiddels ingeburgerde en zich erg rustig thuisvoelende vogels, kunnen.

De soorten Theristicus caudatus (buffnekibis) en Theristicus melanopis (brilibis) verschillen onder andere op deze, duidelijk herkenbare punten:

## Borst

![](/images/articles/brilbuff01.jpg)