---
slug: "australian-white-ibis-part-2-the-project"
title: "Australische Witte Ibis - Deel 2: Het Project"
date: "2012/02/06"
summary: "Ibisring promoot de bescherming van alle ibis- en lepelaarsoorten. Een facet van soortbescherming is het opzetten van een ex-situ populatie. Omdat ibissen en lepelaars zich vrij goed handhaven in gevangenschap, is het belangrijk om populaties in beschermd milieu op te zetten ..."
author: "Koen Thijs"
articleType: "Project"
banner: "/images/articles/australianwhiteibis.jpg"
bannerAuthor: "Brad & Lynn Weinert"
bannerUrl: "http://herpindiego.com/AustralianWhiteIbis.html"
---

Dit artikel maakt deel uit van een reeks:
- [Deel 1: Intro](/article/australian-white-ibis-part-1-intro)
- **Deel 2: Het project (huidig artikel)**
- [Deel 3: Soortbeschrijving](/article/australian-white-ibis-part-3-species)

## Het Project Australische Witte Ibis

Ibisring promoot de bescherming van alle ibis- en lepelaarsoorten. Een facet van soortbescherming is het opzetten van een ex-situ populatie. Omdat ibissen en lepelaars zich vrij goed handhaven in gevangenschap, is het belangrijk om populaties in beschermd milieu op te zetten. Zo bestaat van 17 soorten ibissen (= 63 % van alle ibissoorten) een ex-situ populatie. De meeste soorten planten zich goed voort en van deze soorten is een stabiele populatie beschikbaar. Van enkele soorten is de populatie echter zeer klein en inteelt en genetische depressie loeren om de hoek. Echter, het wordt pas echt moeilijk wanneer soorten zich slecht voortplanten. Dan moet er een extra inspanning worden geleverd om deze soorten te behouden. Zo was ook de Australische witte ibis een soort die extra aandacht vroeg, omdat er enkele bijzondere problemen waren met deze soort:
1. De Australische witte ibis lijkt enorm op de heilige ibis en de Indische witte ibis. Slechts enkele kleine verschillen (o.a. in sluier en toppen van de vleugelveren) onderscheiden de soorten. Omdat dierentuinen en liefhebbers deze verschillen nooit hadden opgemerkt, werden deze soorten vaak beschouwd als één soort en dus bijeengehouden met het risico op kruising tussen de soorten.
2. De heilige ibis is zeer populair bij liefhebbers en broedt zeer goed. Na de rode ibis is het de meest gehouden soort in gevangenschap. Daartegenover staat de Australische witte ibis die bijzonder zeldzaam is in gevangenschap. Omdat deze soort (zonder dat men zich daarvan bewust was) samen werd gehouden met de heilige ibis, waren er in het verleden bijna geen broedresultaten gekend van deze soort.
3. Importen van de Australische ibis zijn zeldzaam geweest. Exacte cijfers bestaan niet, maar waarschijnlijk zijn slechts enkele tientallen ibissen geïmporteerd. Zonder goed beheer staat zo’n kleine (start)populatie bloot aan inteelt en dus genetische depressie.

Om deze problemen het hoofd te bieden, is Ibisring gestart met een ambitieus project om een duurzame populatie van deze soort op te zetten.

Daarvoor werd eerst een kleine literatuurstudie gestart om de uiterlijke verschillen tussen de Threskiornissoorten precies vast te stellen. De allereerste resultaten waren meteen verrassend: het is helemaal niet moeilijk om de verschillende soorten te onderscheiden. Ibisring nam vergelijkende foto’s, schreef enkele artikeltjes en verspreidde deze kennis via tijdschriften en haar website. Vanaf toen was het ondenkbaar en onaanvaardbaar dat een dierentuin of liefhebber de verschillen tussen de soorten niet meer zou herkennen en deze verwante soorten samen zou huisvesten.

![](/images/articles/australisch3.jpg)

Toen de karakteristieke kenmerken van deze ibis bekend waren, startte Ibisring met een gedetailleerde inventarisatie van alle Australische witte ibissen in Europa. Die wees uit dat er nog maar enkele individuen bij Europese dierentuinen of liefhebbers aanwezig waren. Zoals verwacht werden veel vogels in gemengde groepen met heilige ibissen gehouden. Ibisring motiveerde bijgevolg alle betrokkenen om te participeren in het project en om samen te werken. Zo werd een belangrijke stap gezet: het weghalen van individuen uit gemengde groepen om hybridisatie te voorkomen en zo koppels te vormen van éénzelfde soort.

Een database werd gestart, bestaande uit de volgende informatie:
- Originele ringnummer
- Uniek identificatienummer van Ibisring: Elke vogel in het project kreeg zijn eigen ring met een unieke code. Ibisring werkt altijd met dit nummer om misverstanden te voorkomen.
- Geboortedatum (wanneer beschikbaar): Het is heel belangrijk om de leeftijd van de vogels te kennen. Vanzelfsprekend reageren we snel bij oudere vogels (sommige vogels zijn reeds 23 of 29 jaar oud!) om hun genetische kenmerken te behouden.
- Oorsprong (wanneer beschikbaar): De gegevens van iedere vogel (ouders, afkomst, enz.) worden bewaard. Het geeft de mogelijkheid om een initieel stamboek op te starten.
- Geslacht: Omdat er geen duidelijke uiterlijke verschillen zijn tussen vogels van verschillend geslacht, is een DNA-analyse uitgevoerd op elke vogel. Met een uiterst gevoelige en enorm betrouwbare methode is het geslacht van iedere vogel in het project bepaald.
- Eigenaar: Meer informatie over de (vorige) eigenaar van de vogel.

![](/images/articles/australisch4.jpg)

Dankzij de financiële steun van Aviornis Nederland, Aviornis Frankrijk en Aviornis Spanje, was het mogelijk om de DNA-analyse uit te voeren voor elke Australische witte ibis in Europa. Zo stuurde in 2007 iedere zoo en liefhebber veren van hun vogels op naar de coördinator van het project. Deze zond alle veren naar het laboratorium waarna het genetisch onderzoek kon starten. Het uiteindelijk resultaat was een grote tabel met voor iedere vogel de verwantschap met een andere vogel uitgedrukt in een numerieke waarde tussen 0 (geen genetische relatie) tot 100 (genetisch identiek). Dankzij deze tabel was het perfect mogelijk om genetisch verschillende koppels en groepen samen te stellen. Deze verdeling werd eerst uitgevoerd op de totale ex-situ populatie, wat resulteerde in een optimale, theoretische verdeling. Daarna werd dit vergeleken met de reële situatie, rekening houdende met leeftijd, bestaande koppels, wensen van eigenaars, enz. Met enkele kleine aanpassingen slaagde Ibisring erin om een perfecte distributie van alle Australische witte ibissen in Europa te bekomen om zo een genetisch duurzame populatie op te starten. In de lente van 2008 verhuisden de vogels in overeenstemming met de resultaten van het DNA-onderzoek. Zo veranderde de populatie van Australische witte ibissen van een ongecontroleerde, gemengde populatie met heilige ibissen en bijgevolg barslechte broedresultaten in één van de best beschermde dierpopulaties ex-situ! Vanaf toen kon bovendien goed advies worden gegeven aan de deelnemers wanneer veranderingen (zoals sterfte, slechte broedresultaten, enz.) zich voordeden. Dankzij de DNA-verwantschapstabel kan altijd de beste oplossing worden uitgezocht voor iedere situatie. In de toekomst zal ieder kuiken ook een gelijkaardig genetisch onderzoek ondergaan. Dit geeft de mogelijkheid om de jonge vogels te plaatsen bij een geschikte partner. Ook translocaties van vogels tussen de Benelux en Polen kan mogelijk in de toekomst noodzakelijk zijn.

De laatste stap was het uitwerken van een studbook. Alle beschikbare literatuur werd verzameld, wat vanzelfsprekend een heel werk is. Alles werd zeer grondig en kritisch gelezen. Uiteindelijk werd alle beschikbare informatie bijeengebracht in een leuk studbook. Dit werd verder aangevuld met informatie over het project en vele kleurenfoto’s. Dit naslagwerk biedt iedere liefhebber alle, op dit moment, beschikbare informatie over deze prachtige ibis. Een afdruk van dit studbook is beschikbaar (zie verder). We kunnen concluderen dat dit project perfect bewijst dat het mogelijk is om voor een soort in gevangenschap de juiste maatregelen te treffen zodat een soort wordt gevrijwaard van inteelt, hybridisatie of zelfs het verdwijnen uit avicultuur. Al deze problemen zijn niet te onderschatten binnen onze hobby! Voor veel soorten is er dringend concrete actie nodig. Hopelijk is dit project een voorbeeld voor andere liefhebbers om te participeren in dit gemeenschappelijke doel. De auteur is alvast bereid om je op weg te helpen. Het is tevens een aansporing aan de overkoepelende verenigingen om de nodige (financiële) ondersteuning te bieden aan geïnteresseerden. Aarzel niet om te contacteren indien gewenst.

> Ibisring schoot in actie en de populatie Australische witte ibis is op vijf jaar tijd geëvolueerd in zowat de best beheerde dierpopulatie in gevangenschap ter wereld! Een zeer intensief literatuuronderzoek, een uniek genetisch verwantschapsonderzoek (financieel gesteund door Aviornis Nederland, Spanje en Frankrijk), een unieke samenwerking tussen liefhebbers en dierentuinen, enz. resulteerde in een uniek studieboek voor deze soort, dat als voorbeeld kan dienen voor andere soorten in gevangenschap. Geïnteresseerden in het studieboek (tientallen pagina's, uitgebreide en gedetailleerde soortbeschrijving, details over het project, vele kleurenfoto's, Engelstalig) kunnen contact opnemen met koen@ibisring.org / +32(0)494/99.28.56 om een exemplaar te kopen of voor meer informatie. Opbrengst volledig ter ondersteuning van dit project. 

## Overboord Met Die Clichés!

Binnen de hobby, het kweken van vogels in gevangenschap, is er veel te doen over inteelt, genetische depressie, onverwantschap, enz. Al te vaak hoor ik mensen praten over de verschillende bloedlijnen, onverwante vogels, enz. Allemaal oké en wel, en bovendien fijn om te horen dat mensen bezorgd zijn over een gezonde genetische nakweek. Toch zijn er soms grote, fundamentele fouten die worden gemaakt door sommige, onwetende liefhebbers.

Dankzij het genetisch onderzoek dat ik voor Ibisring heb laten uitvoeren op de Australische witte ibis, heb ik de kans gehad om enkele van die clichés eindelijk onderbouwd overboord te gooien. Zo resulteerde dit genetisch onderzoek in enkele interessante bevindingen. Zo vormen veel liefhebbers een onverwant koppel uit vogels die afkomstig zijn van verschillende kwekers. Soms rijden ze hiervoor honderden kilometers, denkend dat deze vogels meer onverwant zijn. Echter, de afstand tussen verschillende kwekers is niet gerelateerd aan de genetische onverwantschap tussen de vogels afkomstig van deze kwekers. Zo vonden we in dit onderzoek bijvoorbeeld twee vogels, die honderden kilometers van elkaar leefden, nooit een gemeenschappelijke voorouder leken te hebben en toch enorm verwant waren. Zonder genetisch onderzoek waren deze vogels zeker als onverwant bestempeld. Maar ook het tegenovergestelde is waar. Vogels afkomstig van dezelfde plaats of kweker kunnen totaal onverwant zijn. Zo vonden we twee vogels in een dierentuin die totaal onverwant waren, terwijl iedereen verwachtte dat beide vogels enorm verwant zouden zijn.

![](/images/articles/australisch5.jpg)

Het is duidelijk dat een duurzame populatie in gevangenschap enkel mogelijk is met een goed, gedetailleerd studie- of stamboek. Veel traditionele stamboeken zijn meestal gebaseerd op onvolledige, onbetrouwbare of ongedetailleerde gegevens. Zo worden twee importen bijvoorbeeld vaak als onverwant beschouwd, terwijl de vanger meestal jaar na jaar hetzelfde nest van hetzelfde koppel plundert. Je hoort regelmatig dat mensen verschillende bloedlijnen van een soort in bezit hebben, maar ik vraag me hardop af waarop dit dan is gebaseerd. Meestal begrijp ik na enkele vragen aan de betreffende kwekers al dat deze verschillende bloedlijnen toch niet zo goed onderbouwd zijn. Verscherpte en continue aandacht moeten we hieraan blijven besteden. Verenigingen zoals Aviornis zouden hierin, meer dan ooit, de liefhebbers moeten ondersteunen. Er wordt nog altijd te veel geschreven en gezegd, maar te weinig actief gehandeld. Willen we de hobby verder blijven uitoefenen, dan moeten we zorgen voor een goede basis, anders gaan er zeer veel soorten gewoonweg verdwijnen. Voor de geïnteresseerden, aarzel niet me te contacteren.
